ԊІМЛУН КЕЖÖ ТОРТ

Мамыс асывнас Ваԍуткалӧ віԍталіс:
— Те, кага, школа бӧрԍаԋат ме ԁынӧ кежав, ме текӧт гӧсԋеч гортӧ іԋԁа... Аԇԇан менӧ?
— Аԇԇа.
Ваԍутка мамыслӧн бур отсаԍіԍ, сіја пыр керӧ сіԇ, кыԇ мамыс щӧктас. А естӧн ешӧ гӧсԋеч кӧсјӧны, ԁак кӧр он кежав?
Сылӧн мамыс маԉар, віԉ керку ԁын беԉітчӧ ԁа краԍітчӧ. А поԍолокын лебӧ тоԉко ӧтік керку. І сіјӧ кӧԏ кін тӧԁӧ. А кӧԏ і он тӧԁ, ԁак віԇӧт, кытӧн ыҗыт кран сулалӧ, сетчін і ем віԉ керкуыс.
Краныԍԍа ыҗытжыкыс поԍолокас абу ԋем, і сылӧн гоԉаыс ԁа нырыс быԁлаԍаԋ тыԁалӧны.
Мӧјму арнас, кӧр ветлісӧ турімоԉла, Ваԍутка аԇԇыліс туріӧс. Сіја сулаліс зӧр коласын, і тыԁаліс тоԉко јюрыс.
Ԁак вот, кӧр віԇӧтан ыліԍаԋ, кран вачкіԍӧ чатыра јюра турі вылӧ.
Кӧр Ваԍутка локтіс керку ԁынӧ, мамыс ԁа іԋка ԍӧԁ ваӧн мавтісӧ керку сԏенасӧ. Кыкнанныс руԁ комбіԋезонаӧԍ, ӧтыжԁаӧԍ, но зоночка мамсӧ тӧԁіс ыліԍаԋ.
— Бур лун! — горӧтыштіс Ваԍутка. — А керкуныт ԋоштӧм лоӧ, топ ԍӧԁ ԁоска.
— Бур лун, Ваԍеԋок! — шыаԍіс іԋкаыс. — Ԁак, шуан, ԋоштӧм? А тіјанӧс мыјлӧ інӧ — ԍерӧтат еԁ! І басӧк лоас. Карманат кыным мелок?
— Мелсӧ ме сумкаам новјӧта.
— Кӧԏ кытӧн, а новјӧтан еԁ! Мамыс сетчӧ горӧтчіс:
— Міјан ԍӧԁыс тоԉко уліԍаԋ лоас, меԁ jещажык ԋаԏыс сы берԁӧ кутчіԍіс. Вывті чочком лоас.
— Сек бур. Вај інӧ гӧсԋечтӧ.
— Ö-ӧ, ԁак те гӧсԋечла? — гажтӧма шуіс іԋкаыс. — А ме ԁумајті — уҗавны... Мӧԁі беԉітчан кісԏ ԍетны, то запті ԋі.
 — Ен на ԍет, — шуіс мамыс. — Мӧԁпырԍа уҗӧтам. Талун зонкаыт ԋімлуна. — І пыріс буԁкаӧ.
— Ö-ӧ, ԁак вон мыј! Сек пеԉԉезӧԏԏас ԋужӧтам, аԍ чожажыка быԁмас! Іԋкаыс леԇчіс лажмыԏік ԉісԋічок выліԍ, чышкіс кіесӧ трепічӧ. Ваԍутка сы ԁыніԍ бӧрлаԋ вешшӧ.
— Оз ков ԋужӧтны! Менам пеԉӧ сіԇ ԋі зубыт, тӧн мјачӧн інмісӧ.
— Сіја пеԉӧт ԋужӧтам, кӧԁа абу зубыт... Ваԍутка — мамыс ԁынӧ.
«І ԋужӧтас, мыј сыліԍ боԍтан?..» А мамыс петӧ ԋі, кіас віԇӧ коробка.
— Естӧн, Ваԍутка, торт... Ԋімлун кежат. — Оԍтіс коробкасӧ, мыччаліс зоныслӧ ԁа бӧр пӧԁналіс і ԍетіс. — Ен уԍкӧт, ен нӧіт. І метӧг ен җыԋԋав.
Тортыс Ваԍуткалӧ бура гԉеԋітчіс: шӧрас розовӧјӧн гіжӧма 10. Етӧ сыным гоԁ Ваԍуткалӧ. Ԁоррезӧԏԏас лӧз цветоккез, ԅеԉонӧј ԉісттез, гӧрԁ туԍԍез. І, коԋечно, чӧскыт сіја: сіԇ і курччӧвтны охота.
— Ö-ӧ, а менам талун і конфетка абу, — нораԍӧ іԋкаыс. — Мыјӧн інӧ пощшујта тенӧ, ԋімлуна зон?.. А вај ме теныт мыјкӧ коԅнала. — І комбіԋезон карманԍіс кыскіс склаԃеԋок. — На-ко. Сіја віԉ ешӧ, тӧн вӧԉіԍ бԍті. Ваԍутка пуктіс коробкасӧ му вылас і повтӧг (мамыс орԁчӧн!) оԍкӧвтіс іԋкаыс ԁынӧ ԁа боԍтіс склаԃеԋоксӧ. Віԇӧтіс: кык пурта. Оԍтліс ӧтсӧ і мӧԁсӧ.
— Бур склаԃеԋокыс. Спаԍібо.
— Ԋем понԁа, Ваԍеԋок... Чожажыка быԁмы ԁа міјан ԁынӧ уҗавны лок!
— Ог. Ме футбоԉістӧн лоа... Аԇԇіԍлытӧԇ!
Ваԍутка ԇебіс пуртоксӧ карманас, боԍтіс коробкасӧ ԁа іԋԁӧтчіс гортас. І чожа локтіс бы, ԁа площаԃ вылӧт мунікӧ пантаԍіс школаіԍ јорттескӧт.
— Лок футболӧн орсны, Ваԍутка! — корӧны сіјӧ.
— Ог. Менам етӧ колӧ гортӧ нуны, — Ваԍутка мыччалӧ коробкасӧ.
— Сыбӧрын нуан. Пукты кыԇ увтас, ԋекін сіјӧ тенчіт оз ԍој... Ԋеԁырік орсам...
— Но, ԋеԁыріксӧ поԅас. І Ваԍутка муніс орсны.
Пуктіс коробкасӧ пу увтӧ, чӧвтіс ԍіві вывԍіс сумка, а јюр вывԍіс — кепка, пуктіс ӧтлаӧ. Пуртоксӧ коԉіс жӧ — сумкаас ԍујыштіс. Ылӧжык пуктан, матіԍжык боԍтан. Бӧрјісӧ капітаннезӧс. Капітаннес аслыныс боԍтісӧ вратаррезӧс.
— Суԃјаӧн лоас Ваԍутка.
— Оз ков сіјӧ! Колӧ Ваԃімӧс!
— Куԁымовӧс пуктам!
— Оз ков!
— Колӧ!
Спорітісӧ-керісӧ ԁа понԁісӧ лыԃԃіԍны:
Муні ме ӧтӧрӧ:
Муні ме мӧԁӧрӧ,
Аԇԇі ԁа боԍті
Ԉагуша јӧрнӧс.
Гортӧ кајӧті,
Тувјӧ ӧшӧті,
Коԍті ԁа маԍті ―
Вот і быԁӧс!
Ваԍуткалӧ інміс лоны суԃјаӧн. Сек ковԍас котраԍны сетчӧԇ, кытчӧԇ кыԍԍас орсӧмыс. Но мыј керан? Кыԇ лӧԍаліс!
Орсісӧ пымавтӧԇ. Спорітісӧ пӧттӧԇ. Мыԇісӧ уԍавтӧԇ. Öт капітаныс віԍталіс: 
— Тырмас орсны. Мӧԁыс віԍталіс:
— Талун гортӧ мунам.
Ԋебуріка спорітӧмӧн лӧԍӧтчісӧ горттезӧ.
Пу увтас, Ваԍутка сумка ԁынын, гыжјаԍіс ыҗыт пон. Пукалӧ, бӧріԍ кокнас вартӧ пеԉ увтсӧ ԁа шыԋԋалӧ — чочком піԋԋесӧ мыччалӧ. Ваԍутка ԍерӧмтчіс сылӧ паныт, но сек жӧ ӧмыс ԋумыртчіс: коробкаыс оԍта, тортыс абу!
— Ԍојӧма!
— Кін?
— Мыј?
— Тортӧс ԍојӧма-а-а! — бӧрԁчіс Ваԍутка ԁа кваԏітіс кі
рпіч торок, но поныслӧ вачкыны ез лыԍт: пурны вермас.
Кін ез jешты мунны, чукӧртчісӧ Ваԍутка ԁынӧ.
— Кінлӧн поныс?
— Ваԃімлӧн! Ваԃім оз суԍкіԍ:
— Менам. Но і мыј?
— Вешты тортыс понԁа Ваԍуткалӧ.
— Ешӧ мыј віԍталат?.. Ез ков чапкаԍны тортнас! Коліс гортат нӧбӧтны.
— Ԁак ме еԁ мӧԁі-і, — піԉскӧ-горзӧ Ваԍутка. — А тіјӧ орсны коріт... Куԁымов бурӧтчыны понԁіс:
— Ен горзы, Ваԍутка. Вот теныт руб, віԉ торт ԋебан. Кінкӧ шуіс:
— Рубыс jеща. Кін соԁтас?
Öԇԇісӧ кошшіԍны карманнезын ԁа сумкаезын і Ваԍуткаліԍ кырымсӧ тыртісӧ веж ԁа чочком ԃеԋгаезӧн.
— Мун боԍтаԍ ӧні!..
А віт мінута бӧрті Ваԍутка бӧра вӧлі площаԃ вылын. Локтіс віԉ тортӧн. Сіјӧ віԇӧтісӧ быԁӧнныс, кін ԍеталіс пјатаккесӧ ԁа ԃеԍаріккез.
— Боԍтін?
— То тај, — шыԋԋалӧ Ваԍутка. — На віԇышт, Куԁымов. — Ԍетіс коробкасӧ сылӧ, кін меԁуна пуктіс ԃеԋгасӧ. Ачыс чӧвтіс спіна сајԍіс сумкасӧ, кыскіс сетіԍ коԅналӧм пуртоксӧ, пуктіс бок вылас сумкасӧ: — Сувтӧт етчӧ, Куԁымов.
І вот оԍтӧм коробкаіԍ мыччіԍіс торт. Сы вылын ез вӧв розовӧј 10, ез вӧлӧ гӧрԁ туԍоккес. Ԁоррезӧԏԏас ԋужаліс чукыԉа-вікыԉа ԅеԉонӧј віԅ ԁа шӧрас кујліс лӧз ваԍіԉок коԃ цветок.
— Етӧ віԇӧтны аԉі ԍојны? Ваԍутка мӧртіс пуртоксӧ торт шӧрас...
— Ԍојны. Менам талун ԋімлун.
